<img src="hacking-1.jpg" alt="">
<p>
  Zdroj:
  https://www.pexels.com/sk-sk/photo/kancelaria-pracovny-pracujuci-internet-207580/
</p>
<p>
  <em>
    Predstavím vám základné informácie, ako začať s etickým hackingom, ak ešte
    nemáte skúsenosti s informačnými technológiami. Zistíte, koľko času budete
    musieť obetovať učeniu, ako aj, odkiaľ nadobudnete potrebné vedomosti s
    uvedenými zdrojmi. Pre uľahčenie učenia tu nájdete aj návrh študijného
    plánu.</em>
</p>
<h2 id="hackovanie---môže-byť-aj-etické">Hackovanie - môže byť aj etické?</h2>
<p>
  Samozrejme. Záleží iba na motivácii a presvedčení jednotlivca. Niekoho lákajú
  peniaze získané krádežou a podvodmi (<strong>black-hat hackeri</strong>), iní
  môžu vidieť svoje životné poslanie v pomoci firmám so zabezpečením ich
  kyber-priestoru (<strong>white-hat hackeri</strong> alebo aj
  <strong>etickí hackeri</strong>). Je iba na vás, ktorým smerom sa vydáte, no
  treba myslieť aj na <em>legálnu stránku</em> tohto biznisu.
</p>
<p>
  ![[types-of-hackers.png]] ## Vízia verzus realita Mnohí poznáme tie filmy, v
  ktorých nájomný hacker trikrát ťukne do klávesnice a odrazu má prístup ku
  kódom od amerických jadrových hlavíc. Je vtipné a zároveň pozoruhodné, aké
  percento ľudí netuší, čo hackovanie <em>skutočne</em> obnáša. Štúdium hackingu
  je pomerne ťažké, treba naň mať dostatok času aj chuti. Proces hackovania nie
  je o nič menej zložitý - neraz som pri úlohách z kybersúťaží strávil dlhé
  hodiny, len aby som zistil, že môj postup bola slepá cesta. Majte teda
  trpezlivosť a nenechajte sa odradiť prvými neúspechmi alebo nechuťou.
</p>
<h2 id="bez-základov-to-nepôjde">Bez základov to nepôjde</h2>
<p>
  Nedáva zmysel, aby sa človek učil prelamovať zabezpečenie zariadenia, pri
  ktorom ani len nerozumie, ako funguje. Je to ako vyjsť s autom na závodný
  okruh, pričom ani len neviete zaradiť rýchlostný stupeň. V prvom rade je teda
  potrebné vytvoriť si solídne základy vedomostí z odvetvia IT. Odporúčam vám
  siahnuť po odbornej literatúre, zaoberajúcej sa počítačmi - konkrétne knihu
  <a
    href="https://www.martinus.sk/151559-informatika-na-maturity-a-prijimacie-skusky/kniha"
    >Informatika na maturity</a
  >
  mám veľmi rád, pretože vie človeka uviesť do sveta moderných technológií.
  Nájdete v nej podrobné vysvetlenie fungovania jednotlivých komponentov
  počítača, základy kryptografie, oboznámenie s časťami operačného systému aj
  úvod do algoritmov a programovania.
</p>
<h2 id="návrh-študijnej-cesty">Návrh študijnej cesty</h2>
<p>
  Ak máte zvládnuté základy IT, je čas posunúť sa na konkrétnejšie okruhy.
  Ponúkam vám <strong>zoradený</strong> zoznam okruhov, ktoré sú nevyhnutné pre
  zvládnutie a pochopenie postupov hackovania. Prosím, nesnažte sa preskakovať
  jednotlivé kroky učenia - urobil som rovnakú chybu a dodnes to ľutujem. Je
  veľmi dôležité pochopiť každý okruh, pretože tieto na seba úzko nadväzujú a
  vytvárajú logický celok; bez pochopenia súvislostí je učenie iba stratou času.
</p>
<h3 id="sieťové-technológie">1. Sieťové technológie</h3>
<p>
  Väčšina aplikácií dnes funguje prostredníctvom internetu, je teda nevyhnutné,
  aby ste chápali fungovanie počítačových sietí na elementárnej úrovni. Naučíte
  sa, čo je to OSI model, ako funguje smerovanie dát medzi sieťami po celom
  internete, čo sú to porty a ako je možné zisťovať a využívať zraniteľnosti
  rôznych služieb. Odporúčam vám priplatiť si za kvalitné kurzy od
  <strong>Cisco</strong>, prípadne <strong>CompTIA</strong> akadémie. Ak hľadáte
  informácie v slovenčine, na stránke
  <a href="https://itnetwork.sk">itnetwork.sk</a> nájdete viacero častí kurzu
  sieťových technológií, ktorý vychádza z materiálov od Cisca.
</p>
<h3 id="základy-linuxu">2. Základy Linuxu</h3>
<p>
  Takmer každý hacker používa na prácu operačný systém Linux kvôli jeho
  nenáročnosti na výkon zariadenia a prispôsobiteľnosti. Existujú dokonca
  distribúcie, ktoré sú vytvorené priamo pre etických hackerov a majú
  predinštalované všetky potrebné nástroje. Linux je však trošku iný ako
  Windows, zložitejší. Práci s terminálom sa nevyhnete, dôležité nástroje sa v
  drvivej väčšine ovládajú práve z neho. Kniha
  <a href="https://www.martinus.sk/2525225-linux-basics-for-hackers/kniha"
    >Linux Basics for Hackers</a
  >
  vás naučí solídne základy práce s Linux nástrojmi a terminálom, taktiež
  fungovanie operačného systému do hĺbky. Zdôrazním, čo je povedané aj v knihe -
  prax je základom úspechu; vyskúšajte si, čo ste si prečítali, takto sa vám
  budú naučené postupy ukladať do pamäti samé.
</p>
<h3 id="základy-programovania-v-pythone">3. Základy programovania v Pythone</h3>
<p>
  Hacking vyžaduje aj schopnosť vytvárať si vlastné nástroje. Práve Python je
  najpoužívanejší jazyk na tvorbu takýchto skriptov - obsahuje množstvo
  predpripravených knižníc, ktoré môžete využívať vo svojom kóde. V mojich
  začiatkoch som najprv študoval skripty profesionálov, naučil sa základné
  postupy a skúšal som si tvoriť vlastné skripty - lepšia cesta neexistuje.
  Naozaj, pohľadajte hackerské Python skripty a študujte ich. Kurzov pre Python
  je na internete nespočet, platených aj zdarma. Stačí si ktorýkoľvek z nich
  spustiť a experimentovať s tvorením malých programov, ako základná kalkulačka,
  štatistika písmen v zadanom texte alebo hra na hádanie náhodného čísla.
</p>
<h3 id="exploitovanie-web-aplikácií">4. Exploitovanie web aplikácií</h3>
<p>
  Poznatky nadobudnuté pri štúdiu sieťových technológií budú pre vás základom
  pre hackovanie aplikácií bežiacich vo webovom prehliadači. Osobne považujem
  prelamovanie zabezpečenia webových aplikácií ako najlepší “entry point” pre
  začínajúceho hackera - učí vás logickému mysleniu, hľadaniu kreatívnych
  riešení a praktické úlohy z tejto vetvy hackingu sú často robené na spôsob hry
  <strong>hľadania pokladu</strong> - máte motiváciu pre dokončenie úlohy a
  samotné hackovanie nie je len zdĺhavé písanie príkazov, ale nadobúda rozmer
  zaujímavosti cez vytvorený príbeh. Najlepšou a najkomplexnejšou príručkou pre
  základy web exploitingu je
  <a
    href="https://edu.anarcho-copy.org/Against%20Security%20-%20Self%20Security/Dafydd%20Stuttard,%20Marcus%20Pinto%20-%20The%20web%20application%20hacker&#39;s%20handbook_%20finding%20and%20exploiting%20security%20flaws-Wiley%20(2011).pdf"
    >Web Application Hacker’s Handbook</a
  >, prípadne online kurz od
  <a href="https://portswigger.net/web-security">PortSwigger akadémie</a>.
</p>
<p>![[hacking-roadmap.png]]</p>
<h2 id="skúšať-skúšať-skúšať">Skúšať, skúšať, skúšať</h2>
<p>
  Neexistuje lepší spôsob upevňovania teoretických vedomostí, ako ich praktické
  uplatňovanie. Rôzne CTF platformy vám ponúkajú oceán rôznych úloh, kde si
  môžete trénovať svoje hackerské zručnosti. Ich základom je hľadanie vlajok
  (CTF = Capture The Flag), ktoré vám budú odhalené po splnení určitej úlohy vo
  forme textového reťazca. Tento môžete nájsť napríklad v prelomenom virtuálnom
  počítači, či na odhalenej skrytej podstránke webovej aplikácie. ### TryHackMe
  <strong>TryHackMe</strong>
  bola mojou prvou CTF skúsenosťou. Páči sa mi, že ich úlohy majú výborný príbeh
  aj popis s postupom, ktorý vás prevedie cez jednotlivé časti úlohy a objasní
  vám kľúčové procesy. Naviac, TryHackMe ponúka predpripravené “roadmaps” pre
  začiatočníkov, aby pre nich urobili učenie usporiadanejším a logicky
  nadväznejším. ### PicoCTF Ak chcete riešiť úlohy, ktorými vás platforma
  neprevedie “za ručičku”,
  <strong>PicoCTF</strong> je miesto, ktoré hľadáte. Ponúka množstvo úloh s
  rôznymi obtiažnosťami, ku ktorým dostanete maximálne zopár nápovied, no ich
  vyriešenie je čisto na vás a vašich zručnostiach. Ich úlohy boli pre mňa veľmi
  cennými skúsenosťami - sú vytvorené podľa scenárov z reálneho sveta, čo vám
  vie značne pomôcť aj v možnej budúcej hackerskej kariére. ### OverTheWire
  Veľmi nenáročná platforma, niektoré jej úlohy môžete riešiť aj priamo z
  prehliadača (ja som ich dokonca riešil na školských počítačoch aj so
  spolužiakom), bez nutnosti používania akýchkoľvek externých nástrojov alebo
  Linuxu. Neponúkne vám žiadne nápovedy, ste odkázaní sami na seba.
  <strong>OverTheWire</strong> vám silne odporúčam po dočítaní
  <em>Web Application Hacker’s Handbook</em> - hacking webových aplikácií si tu
  vyskúšate naozaj výborne.
</p>
<p>![[ctf.png]]</p>
<h2 id="záver">Záver</h2>
<p>
  Etický hacking je predovšetkým o systematickom a logickom učení. Dôležité je
  kombinovať teoretické vedomosti s ich praktickým uplatnením. Na začiatok vám
  odporúčam siahnuť po literatúre, ktorá objasňuje základné nástroje a princípy.
  Tie následne využijete v praxi, napríklad pri riešení úloh na CTF platformách.
</p>
<p>
  Budúcnosť remesla etického hackingu je veľmi perspektívna, v dnešnej dobe sú
  odborníci na kyberbezpečnosť veľmi žiadaní a je ich nedostatok. S troškou
  odhodlania, sebadisciplíny a chuti do učenia môžete byť horúcim tovarom na
  trhu práce.
</p>
<p>
  Ak máte akékoľvek otázky alebo nejasnosti k článku, neváhajte ma kontaktovať
  e-mailom – rád sa podelím o svoje skúsenosti.
</p>
